Datele statistice privind evoluția pieței serviciilor de televiziune (TV) contra plată (prin rețele de cablu și rețele IP TV) în nouă luni ale anului 2016, agregate de ANRCETI, arată că în această perioadă piața serviciilor TV furnizate prin rețele IP TV a continuat să crească pe fundalul restrângerii pieței serviciilor TV prin cablu.

Conform datelor prezentate de cei 86 de furnizori activi de pe piața serviciilor TV contra plată, în perioada ianuarie – septembrie 2016, numărul abonaților la serviciile IP TV a crescut cu circa 7 mii (+10%) și a totalizat 75,8 mii, iar veniturile provenite din vânzarea acestor servicii au sporit, față de perioada similară a anului 2015, cu 5,5 mil. lei (+13,5%) și au însumat 46,5 mil.lei. Totodată, numărul abonaților la serviciile TV prin cablu a scăzut cu 11,1 mii (-5,4%) și a alcătuit circa 195,3 mii, iar volumul vânzărilor acestor servicii s-a micșorat cu 1,1 mil. lei și a însumat 69,7 mil. lei.

Urmare a tendinței înregistrate pe cele două segmente de piață, numărul cumulativ al abonaților la serviciile TV contra plată s-a micșorat cu 4,2 mii (-1,5%) și a totalizat 271,1 mii. Totodată, volumul total al vânzărilor pe piața serviciilor TV contra plată a crescut cu 4,4 mil. lei (+4%) și a atins cifra de 116,2 mil. lei, iar venitul mediu lunar per abonat (APRU) al operatorilor de pe această piață a crescut cu 2,9% și a alcătuit 47,6 lei.

Aceleași date arată că din numărul total de abonați, 72,1% utilizau serviciile TV prin rețele TV prin cablu, restul 27,9% – prin rețele IP TV. Din totalul de abonați, 58% recepționau semnalul TV în format analogic și 42% – în format digital.

În perioada de referință, cei mai mari operatori de pe piața serviciilor TV contra plată au deținut, în funcție de cifra de afaceri, următoarele cote de piață: SA ”Moldtelecom” – 29,6%, SRL ”Sun Communications” – 26,2% și SRL ”TV BOX” – 10,2%. Cota cumulativă de piață a celorlalți 83 furnizori a fost de 34%.